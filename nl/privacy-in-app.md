---
layout: in-app-content
lang: nl
title: Privacyverklaring CoronaCheck en fysiek testbewijs
redirect_from: /privacy-in-app
---
Deze privacyverklaring is geschreven voor de inzet van de CoronaCheck app en de CoronaCheck Scanner app tijdens pilots die vanaf 22 april 2021 worden gehouden en toont aan op welke wijze persoonsgegevens van bezoekers van een pilot evenement (hierna: gebruikers) worden verwerkt en welke technische en organisatorische maatregelen genomen zijn ter bescherming van deze persoonsgegevens. Een persoon kan er naast de route via CoronaCheck ook voor kiezen om het testbewijs uit te printen. In deze privacyverklaring is daarom ook de route voor het genereren van een schriftelijk testbewijs beschreven.

Deze privacyverklaring is derhalve niet van toepassing op versies van CoronaCheck en CoronaCheck Scanner die zijn ingezet voor 22 april 2021 en deze verklaring is beperkt tot de versie van CoronaCheck die wordt ingezet voor pilot evenementen. 

## Over CoronaCheck en fysiek testbewijs

CoronaCheck (app) is een technisch hulpmiddel dat helpt om op digitale wijze een bewijs te tonen dat u recent negatief bent getest op het COVID-19 virus. Dit kan ook door een testbewijs te genereren via coronacheck.nl en dit vervolgens te printen als fysiek testbewijs. Wanneer in deze privacyverklaring wordt verwezen naar de website coronacheck.nl ziet dit expliciet op de functie binnen coronacheck.nl om een testbewijs te genereren. Het testbewijs is een bewijs dat iemand negatief is getest en dat tijdelijk geldig is. Dit bewijs is een van de vereisten om toegang te krijgen tot specifieke evenementen die bij wijze van pilot worden georganiseerd. Hieronder wordt kort uitgelegd hoe het genereren van een testbewijs in CoronaCheck en het genereren van een fysiek testbewijs werkt. De hieronder beschreven werking is breder dan de daadwerkelijke verwerking van persoonsgegevens die binnen CoronaCheck en coronacheck.nl plaatsvindt, maar is in deze verklaring opgenomen om inzicht in het gehele proces te bieden.

Als bezoeker van een pilot evenement doet u eerst een coronatest bij de aangewezen testaanbieder voor het betreffende pilot evenement. De testuitslag krijgt u van de testaanbieder. Bij de testuitslag ontvangt u ook een code. Vervolgens kunt u gebruik maken van twee verschillende routes om een testbewijs te genereren. Hieronder worden beide routes beschreven: (1) het generen van een testbewijs via CoronaCheck (digitaal testbewijs) en (2) het generen van een testbewijs dat geschikt is om te printen (fysiek testbewijs).

### CoronaCheck (digitaal testbewijs)

U kunt de CoronaCheck app downloaden op uw smartphone in de App Store of Google Play Store. Na het installeren van de app krijgt u uitleg over hoe de app werkt. Ook wordt om toestemming gevraagd voor het gebruik van uw gegevens. Nadat u toestemming heeft gegeven voor het verwerken van uw gegevens kunt u gebruik maken van de app. De code die u bij de testuitslag heeft ontvangen, kunt u invoeren in CoronaCheck. Indien er een testuitslag beschikbaar is krijgt u een extra controle code toegestuurd via de sms. U voert deze sms-code eveneens in. Na controle van de codes haalt CoronaCheck de negatieve testuitslag op bij de betreffende testaanbieder. De testuitslag kunt u daarna omzetten in een testbewijs door op de knop ‘maak QR-code’ te klikken. De testuitslag wordt vervolgens digitaal getekend via een zogeheten signing service. CoronaCheck maakt na deze ondertekening een testbewijs in de vorm van een QR-code. Een set identificerende gegevens (eerste letter voornaam, eerste letter achternaam, geboortedag en geboortemaand) maakt onderdeel uit van deze QR-code en wordt als regel onder de QR-code weergegeven ter voorkoming van fraude in het tonen van QR-codes aan een controleur. Deze gegevens worden ter bestrijding van fraude door de controleur gecheckt aan de hand van het identiteitsbewijs van de persoon. 

## Fysiek testbewijs

Voor het tonen van een papieren testbewijs kan een testbewijs worden gegenereerd via de website coronacheck.nl. De persoon voert hiertoe zijn/haar code die bij de testuitslag is ontvangen in op de website. Vervolgens ontvangt de persoon een verificatiecode per sms, welke de persoon eveneens op de website invoert. Na controle van de codes vindt hetzelfde proces plaats als bij de route van het digitale testbewijs, namelijk dat de testuitslag wordt opgehaald bij en getekend door de testaanbieder. Vervolgens wordt na ondertekening door de signing service een QR-code (inclusief set identificerende gegevens in de QR-code en als regel onder de QR-code) gegenereerd, dit is het testbewijs. Hierna kan het testbewijs worden geprint als fysiek testbewijs. 

Vervolgens laat u ofwel het digitale testbewijs of het fysieke testbewijs (in beide gevallen is dit een QR-code) scannen aan de deur van het pilot evenement waar u naar binnen wilt. De controleur aan de deur gebruikt hiervoor de CoronaCheck Scanner app. Is uw QR-code geldig en heeft u een toegangsbewijs? Dan mag u naar binnen.

De QR-code is voor beide routes (zowel digitaal als fysiek) 40 uur geldig. Dat is gerekend vanaf het moment van afname van de COVID-19 test.

### 1. Wie is verantwoordelijk voor de verwerking van de persoonsgegevens?

De Minister van Volksgezondheid, Welzijn en Sport is verwerkingsverantwoordelijk voor de verwerking van persoonsgegevens in CoronaCheck, de website coronacheck.nl (voor zover de website wordt gebruikt voor het genereren van een testbewijs) en voor de persoonsgegevens die worden verwerkt in de signing service. De Minister is niet verantwoordelijk voor andere verwerkingen van persoonsgegevens die buiten CoronaCheck of de website coronacheck.nl (voor zover de website wordt gebruikt voor het genereren van een testbewijs) plaatsvinden. 

### 2. Grondslag voor het verwerken van persoonsgegevens

De grondslag voor het verwerken van persoonsgegevens binnen CoronaCheck, op coronacheck.nl en de signing service is de toestemming van de gebruiker. Deze toestemming wordt in CoronaCheck gegeven door een gebruiker nadat de app op de smartphone van de gebruiker is geïnstalleerd en de gebruiker kennis heeft genomen van deze privacyverklaring. Bij gebruik van de website coronacheck.nl wordt toestemming gevraagd voordat de persoon zijn of haar token kan invullen. De QR-code wordt gescand met CoronaCheck Scanner. In CoronaCheck Scanner worden geen persoonsgegevens vastgelegd. 

### 3. Met welk doel worden persoonsgegevens verwerkt?

De overheid werkt er hard aan de samenleving verantwoord te openen. Het testen van bezoekers op het COVID-19 virus voordat zij een openbaar evenement of openbare locatie betreden is daar een onderdeel van. Met dergelijke toegangstesten kunnen sociale, culturele en sportieve locaties in tijden van corona sneller verantwoord open. Het tonen van een negatieve testuitslag geeft bezoekers toegang tot de betreffende locatie. Met CoronaCheck kunnen bezoekers digitaal hun negatieve testbewijs tonen om toegang te krijgen tot locaties. Ook hebben bezoekers de mogelijkheid om zonder gebruik van de app CoronaCheck via de website coronacheck.nl een testbewijs te genereren dat wordt geprint en dient als fysiek testbewijs. 

### 4. Welke persoonsgegevens worden verwerkt?

CoronaCheck en coronacheck.nl verwerken de volgende persoonsgegevens:

- De testuitslag van de COVID-19 test
- De eerste letter van uw voornaam
- De eerste letter van uw achternaam
- Uw geboortedag en geboortemaand
- Een IP-adres

Testuitslag – De testuitslag die CoronaCheck of coronacheck.nl ophaalt bij het teststation bevat gegevens over de test: of het wel of geen negatieve test is, datum en tijdstip van afname van de test, het type test (bijvoorbeeld PCR-test), identificatie van het teststation en een uniek willekeurig getal. Dit unieke willekeurige getal wordt door het teststation verstrekt en is niet gerelateerd aan een persoon. Dit willekeurige getal wordt opgenomen om dubbele uitgifte van testbewijzen te kunnen voorkomen.

Bij de testuitslag worden de volgende gegevens meegegeven vanuit de testaanbieder: de eerste letter van uw voornaam, de eerste letter van uw achternaam, uw geboortedag en geboortemaand. Deze gegevens dienen ter verificatie bij het ophalen van de testuitslag. Hiermee ziet u dat de testuitslag die is opgehaald ook bij u hoort. 

Testbewijs – Het testbewijs (in de vorm van een QR-code) bevat de gegevens die in de testuitslag zijn opgenomen (eerste letter voornaam, eerste letter achternaam, geboortedag en geboortemaand) en het type test en de datum en tijdstip van afname van de test (afgerond op hele uren). De eerste letter voornaam, eerste letter achternaam, geboortedag en geboortemaand worden ook als regel onder de QR-code weergegeven. 

Digitale handtekening – deze wordt geplaatst om zeker te weten dat het testbewijs niet kan worden aangepast. De digitale handtekening is op zichzelf geen persoonsgegeven binnen het proces, maar het tekenen van een testuitslag is wel noodzakelijk voor de werking van CoronaCheck en coronacheck.nl.

Ook het IP-adres wordt gebruikt. Dit is inherent aan het gebruik van internet en IP-technologie en is nodig om technisch gezien een verbinding op te bouwen tussen de server van het teststation en uw telefoon. Het IP-adres wordt enkel verwerkt voor beheers- en beveiligingsdoeleinden. Het IP-adres wordt voor ontvangst op de signing server ‘gestript’ door de provider Prolocation.

In de CoronaCheck Scanner wordt het zowel het digitale als het fysieke testbewijs gescand. Daarbij wordt getoond of de drager ervan beschikt over een geldig testbewijs. Ook checkt de controleur met behulp van de set identificerende gegevens (eerste letter voornaam, eerste letter achternaam, geboortedag en geboortemaand) of de informatie die op het identiteitsbewijs van de gebruiker staat overeenkomt met de informatie in het digitale of fysieke testbewijs. CoronaCheck Scanner legt geen persoonsgegevens vast.

Tenslotte wordt bij gebruik van het digitale testbewijs de toestelinformatie verwerkt (de geïnstalleerde versie van de CoronaCheck app en het besturingssysteem van uw mobiele telefoon). Dit wordt vastgelegd om problemen en installatiemogelijkheden te kunnen onderzoeken en gebruikers hierover te informeren.

De website coronacheck.nl waar onder andere deze privacyverklaring op staat plaatst geen cookies op uw apparaten. 

### 5. Statistische informatie

De met CoronaCheck en coronacheck.nl verzamelde gegevens worden uitsluitend gebruikt voor de in deze privacyverklaring genoemde doeleinden.

### 6. Wie heeft toegang tot de gegevens?

Het digitaal tekenen van het testbewijs gebeurt bij Prolocation B.V. Prolocation verwerkt hiervoor het IP-adres in opdracht van het ministerie van Volksgezondheid, Welzijn en Sport en heeft in AVG termen de rol van verwerker. Met Prolocation B.V. zijn passende afspraken gemaakt om de bescherming van persoonsgegevens te waarborgen. 

### 7. Hoe lang worden persoonsgegevens bewaard?

Binnen CoronaCheck en in coronacheck.nl worden persoonsgegevens als volgt bewaard:

- De persoon kan via CoronaCheck een digitaal testbewijs genereren. Het testbewijs is maximaal 40 uur geldig (gemeten na het tijdstip waarop de test is afgenomen). Nadat het testbewijs zijn geldigheid heeft verloren, worden het testbewijs en de aangemaakte QR-code automatisch verwijderd bij het openen van de app. De eerste letter van de voor- en achternaam en de geboortedag en –maand als onderdeel van het testbewijs van de gebruiker worden daarmee ook automatisch verwijderd.
- De persoon kan via coronacheck.nl een testbewijs genereren dat kan worden geprint en gebruikt als fysiek testbewijs. De QR-code (inclusief set identificerende gegevens) wordt verwijderd zodra de persoon de browser waarin de QR-code wordt getoond sluit. Indien de persoon niet zelf de browser sluit verdwijnt de QR-code in de browser automatisch na 40 uur. 
- Het IP-adres dat voor beheers- en beveiligingsdoeleinden wordt verwerkt door onze provider Prolocation B.V., wordt daarna maximaal 7 dagen verwijderd.
- In de CoronaCheck Scanner app worden geen persoonsgegevens vastgelegd.

### 8. Uw rechten ten aanzien van uw persoonsgegevens

U heeft een aantal rechten om controle te houden op uw persoonsgegevens. Deze kunt u vinden op de [website van de Autoriteit Persoonsgegevens](https://autoriteitpersoonsgegevens.nl/nl/onderwerpen/algemene-informatie-avg/rechten-van-betrokkenen). 

CoronaCheck en de website coronacheck.nl zijn ontworpen volgens de standaard van privacy by design en de bescherming van uw persoonsgegevens staat bij de inzet van CoronaCheck voorop. Er bestaat de mogelijkheid om een beroep te doen op een van uw privacy rechten ten aanzien van de inzet van CoronaCheck. Een dergelijk verzoek kunt u indienen op [helpdesk@CoronaCheck.nl](mailto:helpdesk@CoronaCheck.nl). 

### 9. Klachten over gebruik van uw gegevens

Vragen of klachten over het gebruik van CoronaCheck kunt u stellen aan [helpdesk@CoronaCheck.nl](mailto:helpdesk@coronacheck.nl).

Contactgegevens van de Functionaris voor Gegevensbescherming van het Ministerie van Volksgezondheid, Welzijn en Sport vindt u op de [website van het ministerie.](https://www.rijksoverheid.nl/ministeries/ministerie-van-volksgezondheid-welzijn-en-sport/privacy)

U hebt altijd het recht een klacht over de verwerking van uw persoonsgegevens in te dienen bij de Autoriteit Persoonsgegevens of bij de rechter. Meer informatie daarover vindt u op [de website van de Autoriteit Persoonsgegevens](https://autoriteitpersoonsgegevens.nl/nl/zelf-doen/gebruik-uw-privacyrechten/klacht-melden-bij-de-ap).

### 10. Beveiliging van uw persoonsgegevens

De Minister van Volksgezondheid, Welzijn en Sport neemt de bescherming van uw persoonsgegevens serieus en neemt passende technische en organisatorische maatregelen om misbruik, verlies, onbevoegde toegang, ongewenste openbaarmaking en ongeoorloofde wijziging tegen te gaan.

### 11. Wijziging privacyverklaring

Deze privacyverklaring kan worden gewijzigd. In dat geval zullen wij de gewijzigde privacyverklaring op onze website publiceren, waarna deze privacyverklaring direct van kracht is. Laatste update: 22 april 2021.
